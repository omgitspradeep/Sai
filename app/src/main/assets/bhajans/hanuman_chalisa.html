<h3 class="block_3" style="text-align: center;">॥दोहा॥</h3>
<p class="block_3" style="text-align: center;"><strong>श्रीगुरु चरन सरोज रज निज मनु मुकुरु सुधारि ।</strong></p>
<p class="block_3" style="text-align: center;"><strong>बरनउँ रघुबर बिमल जसु जो दायकु फल चारि ॥</strong></p>
<p class="block_3" style="text-align: center;"><strong>बुद्धिहीन तनु जानिके सुमिरौं पवन-कुमार ।</strong></p>
<p class="block_3" style="text-align: center;"><strong>बल बुधि बिद्या देहु मोहिं हरहु कलेस बिकार ॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;">&nbsp;</p>
<h3 class="block_3" style="text-align: center;">॥चौपाई॥</h3>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>जय हनुमान ज्ञान गुन सागर ।</strong></p>
<p class="block_3" style="text-align: center;"><strong>जय कपीस तिहुँ लोक उजागर ॥१॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>राम दूत अतुलित बल धामा ।</strong></p>
<p class="block_3" style="text-align: center;"><strong>अञ्जनि-पुत्र पवनसुत नामा ॥२॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>महाबीर बिक्रम बजरङ्गी ।</strong></p>
<p class="block_3" style="text-align: center;"><strong>कुमति निवार सुमति के सङ्गी ॥३॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>कञ्चन बरन बिराज सुबेसा ।</strong></p>
<p class="block_3" style="text-align: center;"><strong>कानन कुण्डल कुञ्चित केसा ॥४॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>हाथ बज्र औ ध्वजा बिराजै ।</strong></p>
<p class="block_3" style="text-align: center;"><strong>काँधे मूँज जनेउ साजै ॥५॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>सङ्कर सुवन केसरीनन्दन ।</strong></p>
<p class="block_3" style="text-align: center;"><strong>तेज प्रताप महा जग बन्दन ॥६॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>बिद्यावान गुनी अति चातुर ।</strong></p>
<p class="block_3" style="text-align: center;"><strong>राम काज करिबे को आतुर ॥७॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>प्रभु चरित्र सुनिबे को रसिया ।</strong></p>
<p class="block_3" style="text-align: center;"><strong>राम लखन सीता मन बसिया ॥८॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>सूक्ष्म रूप धरि सियहिं दिखावा ।</strong></p>
<p class="block_3" style="text-align: center;"><strong>बिकट रूप धरि लङ्क जरावा ॥९॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>भीम रूप धरि असुर सँहारे ।</strong></p>
<p class="block_3" style="text-align: center;"><strong>रामचन्द्र के काज सँवारे ॥१०॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>लाय सञ्जीवन लखन जियाये ।</strong></p>
<p class="block_3" style="text-align: center;"><strong>श्रीरघुबीर हरषि उर लाये ॥११॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>रघुपति कीह्नी बहुत बड़ाई ।</strong></p>
<p class="block_3" style="text-align: center;"><strong>तुम मम प्रिय भरतहि सम भाई ॥१२॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>सहस बदन तुह्मारो जस गावैं ।</strong></p>
<p class="block_3" style="text-align: center;"><strong>अस कहि श्रीपति कण्ठ लगावैं ॥१३॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>सनकादिक ब्रह्मादि मुनीसा ।</strong></p>
<p class="block_3" style="text-align: center;"><strong>नारद सारद सहित अहीसा ॥१४॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>जम कुबेर दिगपाल जहाँ ते ।</strong></p>
<p class="block_3" style="text-align: center;"><strong>कबि कोबिद कहि सके कहाँ ते ॥१५॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>तुम उपकार सुग्रीवहिं कीह्ना ।</strong></p>
<p class="block_3" style="text-align: center;"><strong>राम मिलाय राज पद दीह्ना ॥१६॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>तुह्मरो मन्त्र बिभीषन माना ।</strong></p>
<p class="block_3" style="text-align: center;"><strong>लङ्केस्वर भए सब जग जाना ॥१७॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>जुग सहस्र जोजन पर भानु ।</strong></p>
<p class="block_3" style="text-align: center;"><strong>लील्यो ताहि मधुर फल जानू ॥१८॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>प्रभु मुद्रिका मेलि मुख माहीं ।</strong></p>
<p class="block_3" style="text-align: center;"><strong>जलधि लाँघि गये अचरज नाहीं ॥१९॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>दुर्गम काज जगत के जेते ।</strong></p>
<p class="block_3" style="text-align: center;"><strong>सुगम अनुग्रह तुह्मरे तेते ॥२०॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>राम दुआरे तुम रखवारे ।</strong></p>
<p class="block_3" style="text-align: center;"><strong>होत न आज्ञा बिनु पैसारे ॥२१॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>सब सुख लहै तुह्मारी सरना ।</strong></p>
<p class="block_3" style="text-align: center;"><strong>तुम रच्छक काहू को डर ना ॥२२॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>आपन तेज सह्मारो आपै ।</strong></p>
<p class="block_3" style="text-align: center;"><strong>तीनों लोक हाँक तें काँपै ॥२३॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>भूत पिसाच निकट नहिं आवै ।</strong></p>
<p class="block_3" style="text-align: center;"><strong>महाबीर जब नाम सुनावै ॥२४॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>नासै रोग हरै सब पीरा ।</strong></p>
<p class="block_3" style="text-align: center;"><strong>जपत निरन्तर हनुमत बीरा ॥२५॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>सङ्कट तें हनुमान छुड़ावै ।</strong></p>
<p class="block_3" style="text-align: center;"><strong>मन क्रम बचन ध्यान जो लावै ॥२६॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>सब पर राम तपस्वी राजा ।</strong></p>
<p class="block_3" style="text-align: center;"><strong>तिन के काज सकल तुम साजा ॥२७॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>और मनोरथ जो कोई लावै ।</strong></p>
<p class="block_3" style="text-align: center;"><strong>सोई अमित जीवन फल पावै ॥२८॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>चारों जुग परताप तुह्मारा ।</strong></p>
<p class="block_3" style="text-align: center;"><strong>है परसिद्ध जगत उजियारा ॥२९॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>साधु सन्त के तुम रखवारे ।</strong></p>
<p class="block_3" style="text-align: center;"><strong>असुर निकन्दन राम दुलारे ॥३०॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>अष्टसिद्धि नौ निधि के दाता ।</strong></p>
<p class="block_3" style="text-align: center;"><strong>अस बर दीन जानकी माता ॥३१॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>राम रसायन तुह्मरे पासा ।</strong></p>
<p class="block_3" style="text-align: center;"><strong>सदा रहो रघुपति के दासा ॥३२॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>तुह्मरे भजन राम को पावै ।</strong></p>
<p class="block_3" style="text-align: center;"><strong>जनम जनम के दुख बिसरावै ॥३३॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>अन्त काल रघुबर पुर जाई ।</strong></p>
<p class="block_3" style="text-align: center;"><strong>जहाँ जन्म हरिभक्त कहाई ॥३४॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>और देवता चित्त न धरई ।</strong></p>
<p class="block_3" style="text-align: center;"><strong>हनुमत सेइ सर्ब सुख करई ॥३५॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>सङ्कट कटै मिटै सब पीरा ।</strong></p>
<p class="block_3" style="text-align: center;"><strong>जो सुमिरै हनुमत बलबीरा ॥३६॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>जय जय जय हनुमान गोसाईं ।</strong></p>
<p class="block_3" style="text-align: center;"><strong>कृपा करहु गुरुदेव की नाईं ॥३७॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>जो सत बार पाठ कर कोई ।</strong></p>
<p class="block_3" style="text-align: center;"><strong>छूटहि बन्दि महा सुख होई ॥३८॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>जो यह पढ़ै हनुमान चालीसा ।</strong></p>
<p class="block_3" style="text-align: center;"><strong>होय सिद्धि साखी गौरीसा ॥३९॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>तुलसीदास सदा हरि चेरा ।</strong></p>
<p class="block_3" style="text-align: center;"><strong>कीजै नाथ हृदय महँ डेरा ॥४०॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;">&nbsp;</p>
<h3 class="block_3" style="text-align: center;"><strong>॥दोहा॥</strong></h3>
<p class="block_3" style="text-align: center;"><strong>पवनतनय सङ्कट हरन मङ्गल मूरति रूप ।</strong></p>
<p class="block_3" style="text-align: center;"><strong>राम लखन सीता सहित हृदय बसहु सुर भूप ॥</strong></p>
<p class="block_3" style="text-align: center;">&nbsp;</p>
<p class="block_3" style="text-align: center;"><strong>&nbsp;</strong></p>
<p class="block_3" style="text-align: center;">&nbsp;</p>
<p>&nbsp;</p>
<p><span style="color: #0000ff;">Author:<strong> Tulsidasa</strong></span></p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>